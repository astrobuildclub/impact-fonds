---
---

### Draag bij aan borging van een aantrekkelijk biodivers landschap en gezonde lokale voeding voor de komende generaties door te investeren in de Rotterdamse duurzame voedselketen

Behoud van landschap en biodiversiteit, betaalbaar en gezond voedsel voor iedereen, reductie van CO2 en stikstof, verbeteren van de waterkwaliteit en voorkomen van bodemdaling vragen om een nieuwe inrichting van onze voedselketen. Die nieuwe voedselketen komt er alleen als een aantal belangrijke belemmeringen wordt weggenomen. Een aanzienlijk deel van de landbouwers wil wel omschakelen naar een duurzame bedrijfsvoering, maar is voor de uitvoering afhankelijk van verwerkers, retailers en de uiteindelijke consument. Daaraan levert Impactfonds duurzame voedselketen Rotterdam (IDVR) een bijdrage door het verstrekken van impactleningen aan verwerkers, retailers en boeren die een duurzame voedselketen in groot Rotterdam mogelijk maken.
Het huidige dominante voedselsysteem is nog hoofdzakelijk gericht op de productie van zoveel mogelijk volume met behulp van hoge inputs (bestrijdingsmiddelen, kunstmest, geïmporteerd krachtvoer), zonder voldoende rekening te houden met de langere termijn gevolgen voor biodiversiteit, gezondheid en waterkwaliteit. Deze langere termijneffecten worden nu nog te weinig ingeprijsd.

Omschakelen vereist daarom een ketenaanpak, waarbij platteland en bewoners in de stad (2 miljoen in de regio Rotterdam-Delft-Den Haag) met elkaar verbonden worden (korte keten), er landbouw wordt bedreven die biodiversiteit bevordert en er een verdienmodel voor de landbouwer blijft bestaan. Grote partijen wachten vooralsnog op elkaar bij het grootschalig doorzetten van de noodzakelijke transitie. Gelukkig zijn er veel pioniers die zich nu al sterk maken voor een duurzamer voedselsysteem. Denkend vanuit de totale voedselketen bieden ze manieren om op innovatieve en schaalbare wijze de verbinding tussen duurzame landbouwer en consument te maken, o.a. door slimme logistieke oplossingen of verwerkingen die waarde toevoegen. Belangrijke trends zijn het verband tussen voedsel en gezondheid, true pricing en decentrale ketens. De consument krijgt zo de mogelijkheid om door aankoopgedrag bij te dragen aan het behoud van een biodivers landschap voor de volgende generaties. Het fonds draagt hier direct aan bij door te investeren in bedrijven die niet goed passen binnen bestaande investeringsfondsen of subsidieprogramma’s vanuit het rijk, provincie of Europa. Uitgangspunt is om daar waar mogelijk samen en aanvullend te werken.
